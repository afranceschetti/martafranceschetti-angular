<div class="content">

    <p>Sono <strong>giornalista professionista</strong> dal 1992. Dal 1983 ho collaborato con testate giornalistiche tra
        cui <strong>La Repubblica</strong> (cultura, spettacolo e cronaca). Dal 1985 ho collaborato come programmista
        regista per produzioni radio e tv della Rai di <strong>Torino</strong>, dove dal 1995 ho lavorato come
        giornalista per le <strong>rubriche nazionali TGR Ambiente Italia</strong> e il <strong>TG scientifico
            Leonardo</strong>, i Tg e i Gr della TGR Piemonte e altre rubriche nazionali. </p>
    <p>Dal 1995 a maggio 2016 (data della chiusura del programma) sono stata inviata di <strong>Ambiente
            Italia</strong>, realizzando centinaia di reportage in tutto il Paese su emergenze e buone pratiche
        ambientali, e conducendo trasmissioni in diretta. Ho approfondito un particolare interesse per lo
        <strong>sviluppo sostenibile, l’innovazione in campo energetico e sociale</strong> e la gestione dei rifiuti.
    </p>
    <p>Fin dal 2006 ho realizzato con l’associazione Puntodoc 4 documentari in Brasile, su progetti di cooperazione in
        Amazzonia realizzati dall’<strong>Ong MAIS</strong> e il documentario “A beiradeira e o grillador”, storia di
        una comunità fluviale amazzonica minacciata dalla costruzione di una diga, presentato a
        <strong>CinemAmbiente</strong> 2007 e a festival nazionali e internazionali.
    </p>
    <p>Ho partecipato a progetti di <strong>comunicazione e didattica</strong>. Nel 2013 ho contribuito al volume
        “Contamin Azioni ecologiche: cibi nature culture” curato dalle prof.sse Daniela Fargione e Serenella Iovino, per
        l’Università di Torino, edito da IRENE - Interdisciplinary researches on ethics and natural environment. </p>
    <p>Nel biennio 2016-2017 ho collaborato con il Master di Giornalismo “Giorgio Bocca” dell’Università di Torino
        (tutor per la comunicazione televisiva).</p>
    <p>Nel 2017 per il festival CinemAmbiente ho partecipato all’ideazione e condotto un convegno sulla
        <strong>Transizione Ecologica</strong>, in collaborazione con <strong>ILO, International Labour Agency delle
            Nazioni Unite</strong>. Il convegno è stato aperto dalla proiezione del <strong>documentario <i>Totnes,
                rehersals for change</i></strong> (di cui ho curato, insieme alla regista Mia Santanera, ideazione,
        regia, realizzazione immagini e montaggio). Nel 2018 ho curato e condotto, in collaborazione con CinemAmbiente e
        ILO, un convegno dedicato allo stato dell’arte dell’energia in Italia e alle prospettive delle rinnovabili.
    </p>
    <p>Dal 2018 collaboro con <strong>Legambiente Alpi</strong> per la stesura del dossier annuale
        <strong><i>Nevediversa</i></strong>, sull’impatto della <strong>crisi climatica</strong> e degli impianti
        sciistici
        dismessi sull’ambiente montano, il turismo, le criticità e le prospettive dello sviluppo sostenibile in
        montagna. Collaboro inoltre con la <strong>rivista online <i>Dislivelli</i></strong>, su vari temi legati al
        futuro della montagna.
    </p>
    <p>Nel 2019 ho realizzato per Legambiente Alpi il documentario <strong><i>Requiem per un ghiacciaio</i></strong>,
        che testimonia la prima edizione della campagna scientifica <strong><i>Carovana dei Ghiacciai</i></strong>. </p>
    <p>Dal 2017 collaboro come addetta stampa e <strong>redattrice di testi</strong> con lo studio Marta Franceschetti,
        su temi che spaziano dall’ambiente alla sostenibilità, dal cinema allo spettacolo in generale, seguendo
        convegni, eventi, festival.</p>

</div>